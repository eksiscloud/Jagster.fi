---
title: "Liikevirheistä hidastusta"
date: 2013-09-18
categories: 
  - "ajatuksia"
  - "videot"
tags: 
  - "askel"
  - "liike"
  - "ontuminen"
---

Koiramaailma on paikoin melkoisen ehdoton omissa pikku lokeroissaan, mutta jää kakkoseksi hevosmaailmalle. Enkä nyt tarkoita hevostalli.netissä turhan vahvasti näkyviä määrättyjä selviä henkisen terveyden ongelmia tai suoranaista surkean epäkohteliasta käytöstä. Eläimien kanssa puuhaavat ovat aina omituisia, ja mitä enemmän eläimiä on, niin sitä omituisemmiksi tullaan. Tai ollaan. Toki koirapuolellakin on hullunsa, mutta varsinkin harrastavalla ratsupuolella heitä tuntuu riittävän. Onneksi suurin osa on kuitenkin jollain mittarilla täysipäisiä. Tarkoitan lokeroitumisella suhdetta omaan harrastussceneen sekä tavalla hoitaa ja käsitellä eläimiä.

<!--more-->

Ns. luonnollinen hevosten hoito on paikoin niin vahvaa sekoitusta asiaa ja suuria kuvitelmia, että minulla on määrättyjä vaikeuksia sisäistää sitä. Tuokin oli paha yleisty, koska luonnollisuuskin koostuu pienistä (ja ahtaista) lokeroista. Lievimmästä päästä lienee suhtautuminen kengitykseen. Se tuppaa olemaan usein mustavalkoinen kysymys - vaikka asiat harvoin ovat mustavalkoisia - mutta minun on silti vaikea ymmärtää, että mitä luonnollista on laittaa hevoselle kumisaappaat jalkaan, jotta se pystyisi liikkumaan. Kengittäähän ei voi, koska savannien villitkään ei ole kengitettyjä. Kyllä, mustavalkoistava kommentti tuokin.

Minulla ei ole mielipidettä kenkiin. Mutta siinä vaiheessa kun minulta lähti hevosen etupää alta pois sen liukastuessa, koska hokkeja ei ollut kengättömällä eläimellä, niin lohduttaa suunnattoman vähän linkkivinkki texasilaiseen videoon kengättömänä kulkeviin mustangeihin.

Pitkähkö alustus kahdesta syystä. Ensimmäinen on se, että on tylsää laittaa pelkkä videolinkki. Toinen syy on taasen se, että en linkillä ota kantaa kenkiin tai kengättömyyteen. Minua kiinnostaa vain ja ainoastaan videolla hidastuksena näkyvät liikeradat.

http://vimeo.com/74675241

Ja sitten kun Vimeon upotus ei taaskaan toimi - käyttäkää YouTubea mainoksista huolimatta - niin tässä suora linkki samaan videoon, suoraan Vimeossa toistettuna toimii.

[http://vimeo.com/74675241](http://vimeo.com/74675241)
