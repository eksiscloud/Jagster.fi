---
title: "Kuu on juustoa"
date: 2014-01-18
categories: 
  - "yleinen"
---

Kuu on kuulemma juustoa. Jos niin on, niin tällä hetkellä se on cheddaria. Ja siitä minulle tulee ikäviä mielleyhtymiä. Suomen hampurilaiskulttuuri on kärsinyt kaksi suurta ja negatiivista mullistusta. Ensimmäinen oli kun juustona alettiin käyttämään cheddaria. Siitä alkoi Hesburgerin alamäki. Toinen oli kun McDonalds päätti sallia bic baconin logistisista syistä vain juopoille (_ja samaan syssyyn poistivat valikoimista kaikki tuotteet, jotka maistuivat joltain - eli menivät hesen viitoittamaa tietä; tuotteilla ei saa olla makua_).

<!--more-->

Mutta cheddar aiheuttaa myös pahoja trippejä. Inhottavia flashbackejä Irlannista. Irlannin juustokulttuuri on aivan yhtä kehittynyttä kuin ylipäätään irlantilainen keittiö - eli sitä ei ole. Irlantilaisten suurin saavutus ruokamaailmassa ei ollut pahasti kantapään kautta opittu taito kaivaa perunat maan poveen kasvamaan eikä vain laiskuuttaan paiskia niitä pitkin peltoja. Irlannin suurin saavutus ei ole myydä broileria hyllymetreittäin kokoluokituksella - se on lainattu jenkeiltä - vaan muuttaa kaikki juustot maistumaan cheddarilta.

Irlantilaisethan eivät syö muuta kuin cheddaria. Sitä on sen kiljuuna merkkiä kaikissa mahdollisissa väreissä ja ikäryhmissä - joista osa johtuu siitä, että viimeinen myyntipäivä on vain ohjeellinen suositus. Ns. mannerjuustot ovat jossain nurkassa pienessä kaapissa paksun pölykerroksen peittämänä. Mutta ovat irlantilaiset toki kopioineet juustoja Euroopankin puolelta. Irlantilaiset ovat kehittäneet edamin, joka maistuu cheddarilta. Löytyy myös emmentalia, joka maistuu cheddarilta. Melkoista tuotekehitystä on varmaan vaatinut luomus cheddarilta maistuva sinihomejuusto. Tai no, ei ruuan homehduttaminen paljoa tuolla veikeällä vihreällä saarella vaadi.

Siksi minusta ei ole kivaa, että kuu näyttää cheddarilta.

[![cheddar](images/cheddar.jpg)](http://www.katiska.eu/catch-22/wp-content/uploads/2014/01/cheddar.jpg)

Oikeasti tein tuon kuvan vain kokeillakseni kuukuvan valottamista niin, että maisemaakin näkyisi. Tiesin, että se ei oikein onnistu, mutta pakko oli silti kokeilla. Se mikä hiukan paljon ihmetyttää, on että kuva kohisi aivan päättömästi melkein -20 asteen pakkasella ISO 200 arvolla. Ei pitäisi.
