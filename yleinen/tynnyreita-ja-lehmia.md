---
title: "Tynnyreitä ja lehmiä"
date: 2015-07-28
categories: 
  - "yleinen"
coverImage: "20150613-untitled-089.jpg"
---

Olimme kesäkuun 12. ja 13. käymässä [Launosten kartanolla](http://www.launostenkartano.com) ihmettelemässä meille uutta hevosharrastusta. Western on tuttua juutuubin tarjonnasta, mutta nyt pääsimme tutustumaan enemmän working-tyyliin. Tai johonkin. Googlettakaa, jos kaipaatte oikeita lajinimiä, en minä niitä muista.

<!--more-->

Lehmien erottelu ja ajaminen paikasta toiseen oli mielenkiintoisen näköistä puuhaa. Sinällään harmi, että sitä ei pääse (tai ei hyödynnetä, en tiedä) tekemään aidosti Suomessa muualla. Meillä on kehno historia koirien käytössä paimennuksessa ja vielä harvinaisempaa on hevosten käyttö. Oikeammin, sitä ei ole ollenkaan. Launosten kartano on tiettävästi ainoa paikka Suomessa, jossa työtä pääsee treenaamaan kilpailuajatuksella. Saisi yleistyä.

[![20150612-untitled-310](images/20150612-untitled-310-300x201.jpg)](https://jagster.eksis.one/wp-content/uploads/20150612-untitled-310.jpg)

Mona 9v vaati meitä lähtemään Launosiin, kun hän kuuli, että siellä on barrel-racingiä. Laitetaan tynnyrit kolmion malliin ja ratsastetaan niiden ympäri mahdollisimman nopeasti. Olin hieman yllättynyt, että Mona oli aiheesta niin innostunut, koska hän on kuitenkin perusluonteeltaan einen varovainen ratsastajanalku - vaikka ei laukkaa hidastelekaan. Mutta en tiennyt, että hän oli lajia ihmetellyt jo pitkään YouTuben maailmassa.

[![20150613-untitled-089](images/20150613-untitled-089-300x197.jpg)](https://jagster.eksis.one/wp-content/uploads/20150613-untitled-089.jpg)Ensimmäisenä päivänä oli käynnissä harjoitukset. Kenraaliharjoitukset oikeastaan. Jokainen oli aloittelija, eikä tuoreimmilla tainnut olla montaakaan kuukautta harjoittelua takana. Näkyihän, mutta en usko, että kukaan tulevista katsojista mtään jenkkiläistä huipputasoa odottikaan. Vähäinen kokemus lajista, vaikka ei niinkään aina ratsastamisesta, pisti aika ajoin silmään, mutta positiivisessa merkityksessä

[![20150612-untitled-243](images/20150612-untitled-243-300x201.jpg)](https://jagster.eksis.one/wp-content/uploads/20150612-untitled-243.jpg)

Lapsille oli luvassa aivan ikioma barrel-luokka ja suoraan sanottuna yllätys oli melkoinen, kun Mona pääsi osallistumaan. Talleilla on ylipäätään kohtuullisen välitön ilmapiiri, mutta pidin silti kummallisena sitä, että kun kuulivat Monan ratsastaneen ja olevan innostunut barrelista, että oli ilmiselvää, että Mona osallistuisi. Ja osallistuisi harjoitteluun heti nyt tässä. Harjoitteluponi oli laiska ja einen turhan pieni, mutta kisoissa alla oli lainattuna talon pirteämpi kone, ja johan alkoi liikettä löytymään.

[![20150613-untitled-083](images/20150613-untitled-083-300x201.jpg)](https://jagster.eksis.one/wp-content/uploads/20150613-untitled-083.jpg)

Luultavasti se, että koin outona tilanteen, jossa ventovieraat suhtautuvat meihin hyvin pitkälle kuin olisimme aina pyörineet jaloissa, on turkulaista verenperintöä. Niin tai näin, niin meillä oli hauskaa ja Monalla oli vielä hauskempaa. Plus että hän sai korkattua ensimmäisen hevoskilpailunsa. Lopputulos oli se, että kotona ei enää kinuttu kavalettejä ja esteitä, vaan pienistä pytyistä tehtiin kotiin omaa barrel-rataa. Keppihevonenkaan ei enää tehnyt kieltäytymisiä pihanurmikon esteillä, vaan sai painaa tuhatta ja sataa ikiomaa barrelia.

[![20150613-untitled-430](images/20150613-untitled-430-300x192.jpg)](https://jagster.eksis.one/wp-content/uploads/20150613-untitled-430.jpg)

Aikuiset sitten menivätkin omia kilpailujaan pikkuisen vauhdikkaammin. Tai ainakin osa, jos alla oli tarpeeksi vauhdikas moottori. Yksi hevonen unohti olevansa osa western-perinnettä ja esitti tyylipuhdasta englantilaisen koulukunnan muotoa, hyvinkin uljaasti. Mutta se mikä minulle eniten pisti silmään, oli kypärien puute - osa kuitenkin käytti pottaa. Ymmärrän, että perinteet velvoittavat ja stetson kuuluu rekvisiittaan, mutta silti. Työturvallisuus koskenee cowboytakin.

[![20150612-untitled-302](images/20150612-untitled-302-300x201.jpg)](https://jagster.eksis.one/wp-content/uploads/20150612-untitled-302.jpg)

Minä olin, ehkä poikkeuksellisesti, enemmänkin silmät ja korvat auki ja suu kiinni. Maailma oli minulle uusi. On sanottava, että tuo maailma oli huomattavasti mielenkiintoisempi kuin koululiikkeiden tahkoaminen kentällä. En tarkoita sitä, etteikö väistön onnistuminen tai hevosen nouseminen täydelliseen muotoon antaisi ratsastajalle tyydytystä, mutta minä en jaksa innostua, Working keskittyy enemmänkin tavoitteeseen, kun englantilainen  muotoon. Juujuu, ritarit ja armeijan ratsastustarve; tutut selitykset. Kouluratsastus on armeijan tarpeista vielä kauempana kuin IPO-koirat aidoista purua vaativista työkoirista.

[![20150612-untitled-318](images/20150612-untitled-318-300x201.jpg)](https://jagster.eksis.one/wp-content/uploads/20150612-untitled-318.jpg)

Niin tai näin, niin minä ulkoilutin kameraa ja vietin piristävän erilaista viikonloppua. Kuvia tuli, hutilaukauksia vielä enemmän. Kuvaamista ei helpottanut aurinko ja pöllyävä hiekka (_kyllä, sellainenkin viikonloppu löytyy kesältä 2015_), mutta jotain tarttui kennolle.

Laitoin enemmän tai vähemmän [kaiken kelvollisen Flickeriin](https://www.flickr.com/photos/jagster_/sets/72157656483786421). Siellä on samat kuvat kuin täällä. Jos haluat käyttää kuvia, niin ole hyvä. Flickeristä lataaminen on melkoisen helppoa, jos kelpaa.

\[AFG\_gallery id='1'\]
