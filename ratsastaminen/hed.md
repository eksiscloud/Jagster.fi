---
title: "HeD"
date: 2013-08-08
categories: 
  - "ratsastaminen"
tags: 
  - "kouluratsastus"
  - "srl"
  - "tallit"
---

Kouluratsastusohjelmat ovat ennakkoon päätettyjä kaavioita, joiden mukaan ratsukon täytyy kilpailussa kulkea. Ohjelma kertoo mitä ja missä täytyy tehdä. Tuomari arvioi kuinka hyvin ratsukko onnistuu ja pisteyttää suorituksen. Kouluratsastus on siis arvostelulaji, taitoluistelu voisi olla ihmispuolella oikea vertailukohta. Tuttua huttua ratsastusta harrastaville, mutta ei satunnaiselle kävijälle. <!--more--> Ohjelmia on useita erilaisia kansallisista kansainväliseen vaativuuden aina noustessa. Tähän asti alin, helpoin siis, on ollut helppo C, kavereiden kesken heC. Ei päättömän vaikea, mutta sen verran hankala kuitenkin, että ei sitä läpäise muutaman tunnin harjoittelulla. Itse _luulen_ tarvitsevani vuoden, mutta sekin voi olla optimistinen odotus.

Tosin jos aion toteuttaa [projekti 2015](http://www.katiska.eu/ratsastus/projekti-2015/ "Projekti 2015"):sta, niin syytä olisi kyetä.

Nyt on tuotu "kilpamarkkinoille" uusi ohjelma, helppo D:3 2013

\[gview file="http://www.ratsastus.fi/instancedata/prime\_product\_julkaisu/ratsastajainliitto/embeds/ratsastajainliittowwwstructure/41913\_Helppo\_D3.pdf"\]

En tiedä miksi. Juorujen perusteella, jotka lienevät vain kertojien mielipiteitä enemmän kuin tietoa, syyt olisivat, että SRL (Suomen Ratsastajainliitto) halusi helpottaa ja siten innostaa uusia ratsastajanalkuja kilpauralle varmistaakseen, että harrastajakato ei iske - olen kuullut väitettävän, että ratsastuksen suosio on hiipumassa tyttöjen keskuudessa. Osaksi koska ratsastaminen ei ole juuri nyt muodikasta, osaksi koska se aikaavievänä elämäntapana taistelee muiden harrastusten kanssa ja osaksi, koska se on kallistumassa nopeammin kuin mitä inflaatiovauhti antaisi olettaa.

Yksi esitetty arvaus on ollut, että uuden helpon ohjelman yksi peruste olisi uudet vuoden 2013 lopussa voimaan tulevat tallimääräykset, joissa jollakulla on lähtenyt mopo keulimaan hallitsemattomasti. On esitetty, että ns. villeistä talleista (eivät ole SRL:n jäseniä) puolet ja SRL:n jäsentalleista kolmasosa joutuu sulkemaan ovensa vuodenvaihteessa. Syy on uudet säännöt tallikorkeudesta, joita on usein mahdotonta toteuttaa betonisten tai vanhojen hirsistä tehtyjen välipohjien ja lattioiden takia. Kun tuodaan uusi helpompi ohjelma ja saadaan korkean profiilin tallien varakkaiden ja usein vaikutusvaltaisten isukkien tyttäret vahvemmin sitoutettua harrastukseen, niin saadaan isät ja äidit lobbaamaan asian puolesta.

Kyllä, tuo kuulostaa salaliittoteorialta. Mutta siitä ei päästä yli eikä ympäri, että uudet säädökset ovat monissa suhteissa idioottimaiset. Tosin juorut kertovat, että on tulossa helpotuksia, joiden mukaan kattokorkeutta ei lasketakaan valaisimista, vesilaitteista ja kantavista kattopalkeista, ja että jos boxissa/tallissa on laskeva katto, niin korkeusalitus ei estäkään koko tilan käyttöä, kunhan riittävän korkeuden alla on tarpeeksi neliöitä.

Minun pitäisi varmaan tutustua tarkemmin kouluratsastussääntöihin, koska minusta tuntuu nyt, että päästäkseni kokeilemaan heB:tä tulevaisuudessa, niin enää ei riitäkään, että läpäisen ensin helpon C:n, vaan täytyy tahkota myös heD.

Voin olla pahasti väärässäkin.

Äkkiä katsottuna heD ei näytä kovinkaan helpolta, vaikka siinä ei laukkaosuuksia olekaan. Sen sijaan siirtymiä askellajista toiseen piisaa ja epätarkkuudet niissä syövät paljon pisteitä. Lisäksi keskikäynti ja -ravi eivät ole aloittelijalle niin helppoja kuin voisi luulla, tempo ja hevosen asento muuttuu äkkiä.

Voin olla pahasti väärässä, tuossakin.
