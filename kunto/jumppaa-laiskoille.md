---
title: "Jumppaa laiskoille"
date: 2013-08-05
categories: 
  - "kunto"
tags: 
  - "kunto-2"
  - "lisaravinteet"
  - "msm"
  - "tasapaino"
  - "tuolijumppa"
  - "venyttely"
  - "voima"
---

Ratsastuksessa hevosen hallinta ja ohjailu tapahtuu huomattavan paljon pohkeilla ja miten painoaan siirtelee satulassa. Tarvitaan siis reisi- sekä vatsalihaksia, ja vatsakaan ei toimi ilman selkälihaksia. Liikettä pitäisi vielä myötäillä, joten jonkinlaista liikkuvuutta tarvittaisiin niin lantioon kuin myös hartian seudulle. Jos liikkuminen on rajoittunut enemmältikin sohvalla mukavamman asennon löytämiseen (_kuten minulla_) ja verryttely sekä venyttely tarkoittaa FB- ja twitter-päivitysten naputtelua (_kuten minulla_), niin hevosen selässä tulee taatusti vaikeuksia (_kuten minulla_).

<!--more-->

Itseään pitäisi rasittaa joka päivä, kuin myös venytellä. Aktiivisempien liikkujien pitäisi miettiä myös lepopäiviä (_voima ja kunto kasvaa rasituksen jälkeisessä levossa_), mutta tällaisella papparatsastajalla ei ole siitä huolta. Tilanne on hieman sama kuin uudella yrittäjällä: ei kannata murehtia verovähennyksiä, vaan mistä saisi ylipäätään verotettavaa. Yliliikkuminen ei siis ole ongelma, vaan että liikkuisi edes hiukan.

Mutta kun laiska ja saamaton, niin kuntoilun sekä venyttelyn pitäisi saada tehtyä helpolla. Helpolla siis merkityksessä, että homma hoituu ilman, että täytyy hankkia laitteita (_joita ei käytetä_) tai lähtemistä kuntosalille (_jonne ei lähdetä_). Jos tuon kaiken saa hoidettua lähellä tietokonetta, tablettia tai jotain muuta viihdelaitetta, ja mielellään ilman vaaraa raitisilmamyrkytyksestä, niin aina parempi.

Looginen ratkaisu oli tietenkin YouTube.

Pilates-videoita oli vaikka kuinka. Pilates on kuulemma erittäin hyödyllinen varsinkin ratsastusta harrastaville. En tiedä, kun en ole koskaan kokeillut. Kuntosaleilla on pilateskursseja vaikka kuinka, mutta niissä on aina se sama ongelma: täytyy lähteä, ja jos lähteekin, niin se rajoittuu yhteen kertaan viikossa. Nyt etsitään laiskan ihmisen aktiivista ratkaisua, joka on toteutettavissa joka päivä.

Ja löytyihän ratkaisu. Voi toteuttaa keittiön pöydän ääressä. Voi tehdä koska tahansa. Ei vaadi kummoisiakaan tarvikkeita, tai ainakaan sellaisia, joita ei löytyisi heti joka kodista. Sopii keski-ikäiselle ja rapakuntoiselle.

Nyt puhutaan tuolijumpasta.

Penkokaa itse aiheesta lisää. Tässä on kuitenkin kolme videota, jotka näyttävät perusasioita, jotka ainakin minä koin helpoksi toteuttaa.

https://www.youtube.com/watch?v=uXZBpTgJLLs

https://www.youtube.com/watch?v=D3G9xbOpVwg

https://www.youtube.com/watch?v=O6FslMIctIs

Jos paikat kipeytyvät, tai venyttely tuntuu ilkeältä jänteissä ja lihaksissa, niin yksi mitä kannattaa kokeilla, on MSM. Ihan normaalia ns. orgaanista rikkiä (eli rikkiyhdiste, jota saadaan mm. lihasta). Ei siis mitään sen kummallisempaa dopingia. Ravintolisä, jonka hyödystä on esitetty epäilyjä, mutta minulla ainakin auttoi kyynärpääkivuissa.

[Itse hankin Sporttimekasta, jonka Scitec Mega MSM](http://www.sporttimekka.fi/scitec-mega-msm-100-kaps-p-806.html) on helposti nieltävänä kapselina. Jos sinulla on hevonen ja/tai olet aktiivisempi hevosharrastaja, niin MSM:ää saattaa löytyä talliltakin irtotavarana. Sitä voi myös huoletta ostaa, mutta on kitkerän makuista.

Kannattaa juoda vettä riittävästi, käytti ravintolisiä tai ei. Kahvi ei ole vettä, koska toimii diureettina - mutta hiukan kofeiinipäissään on hiukan suurempi into rääkätä itseään.

Nautittava ratsastus ei tule pelkästä lihasvoimasta, vaan tasapainoaan kannattaa myös kehittää. Siihen löytyy myös harjoitteita vaikka kuinka, mutta samasta sarjasta noiden edellisten kanssa löytyi myös helposti toteutettava ja toimivan oloinen tapa kehittää tasapainoaan.

https://www.youtube.com/watch?v=Rt9IG3y0Mbo
