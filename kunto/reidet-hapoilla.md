---
title: "Reidet hapoilla"
date: 2013-08-02
categories: 
  - "kunto"
tags: 
  - "jumppapallo"
  - "reidet"
---

Sanoinko edellisessä postauksessa, että paikat eivät tulleet ratsastamisesta kipeiksi? Mainitsinko myös, että omalle lihaskunnolle olisi tehtävä jotain? No, nyt tein jotain, ja reidet ovat hapoilla sekä enteilevät jäykkää kävelemistä huomenna. Aikoinaan minua käskettiin tasapainon takia käyttämään jumppapalloa. Nyt sama kidutusvehje kaivettiin esille, ja rääkki alkoi.

<!--more-->

Jumppapallo itsessään ei ole riittävän korkea tarjoamaan simulaatiota varsinaisen istunnan opetteluun. Se on myös liian leveä, pallo kun on, mutta muutoin se toimii lisätreeninä aivan mahtavasti. YouTube on varmasti täynnä erilaisia ohjeita miten jumppapallolla jumpataan "oikein", mutta minä käytin sitä yksinkertaisemmin.

Istutaan pallon päälle hajareisin, jalat koukussa. Varpaat eivät saa ottaa lattiaan kiinni. Sen jälkeen kyynärpäät kylkiin kiinni ja nyrkit eteen - samaan tyyliin kuin ratsastusasennossa. Sitten vain yritetään pysyä pystyssä. Hyvin nopeasti, ainakin minulla, reidet, kyljet ja jopa vatsalihakset huusivat armoa, sillä ainoa tapa olla kellahtamatta oli em. lihasten jännittäminen aina liikettä vastaan.

Sen verran annan vinkkiä, että seinä, kirjahylly tai mikä tahansa kiinteä tuki saisi olla lähellä. Saa jotain mistä ottaa kiinni kun kilpikonna ei pysykään pystyssä - jakojen asennon muuttaminen kaatumisen estämiseksi eräällä tavalla vesittää koko homman.

Koska kotona harvemmalla on yleensä riittävän painavia apuvälineitä lihasvoiman treenaukseen, niin on tehtävä nopeita toistoja niin usealla kerralla niin kauan, että on todella väsynyt. Jumppapallon päällä taiteillessa vedetään staattinen rasitus myös niin pitkälle, että on taatusti aivan loppu. Tuossa on se etu, että lihasvoimaa saadaan kasvatettua ajallisesti huomattavan lyhyellä panostuksella - mutta se vaatii hieman tahdonlujuutta kestää pientä kipua ja melkoista epämukavuutta. Mutta hei, ensi alkuun puhutaan kymmenistä sekunneista ja vasta myöhemmin minuuteista. Ei moisen takia kannata edes Spotifyn musalistaa ladata taustakiihdykkeeksi.

Nyt vasta kokeilin miten jumppapallo toimii, joten huomenna aloitetaan varsinen rääkki. Mittaan aikaa kuinka kauan jaksan ja miten jaksaminen kehittyy. Esittelen (lähi)tulevaisuudessa miten muilla tavoin saadaan hiukan voimaa kehitettyä kotioloissa, halvalla.
